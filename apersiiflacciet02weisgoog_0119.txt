sA‘rIRA X. 107

Prima fere vota et cunctis notissima templis
divitiae, crescant inopes, ut maxima toto

nostra sit arca foro. Sed nulla aconita bibuntur
fictilibus, Tunc illa time, quum pocula sumes
gemmata, et lato Setinum ardebit in auro·

Iamne igitur laudas, quod de sapientibus alter
ridebat, quoties a limine moverat unum
protuleratque pedem, flebat contrarius alter?

Sed facilis cuivis rigidi censura cachinni:
mirandum est, unde ille oculis suffecerit humor.
Perpetuo risu pulmonem agitare solebat
DemocrituS‚ quamquam uon essent urbibus illis
praetexta et trabeae, fasces, lectica, tribunal.
Quid, si vidisset Psaetorem in curribus altis
exstantem, et medii sublimem in' pulvere Circi,

in tunica Iovis, et pictae Sarrana ferentem

ex humeris aulaea togae, magnaeque coronae
tautum orbem, quanto cervix non sufficit ulla?
Quippe tenet sudans hanc publicus, et, sibi Consul
ne placeat, curru servus portatur eodem.

Da nunc et volucrem, sceptro quae surgit eburno,
illinc cornicines, hinc praecedentia longi

agminis officia et niveos ad frena Quirites,

defossa in loculis quos sportula fecit amicos.

Tunc quoque materiam risus invenit ad omnes
occursus hominum, cuius prudentia monstrat,
summos posse viros et magna exempla daturos
vervecum in patria crassoque sub ae‘re nasci.
Ridebat curas, nec non et gaudia vulgi,

interdum et lacrumas, quum Fortunae ipse minaci
mandaret laqueum, mediumque ostenderet unguem.
Ergo supervacua aut perniciosa petuntur, ⁰
propter quae fas est genua incerare deorum.

25

3⁰

35

4⁰

5⁰

55

